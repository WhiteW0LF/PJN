
   PAWEŁ JASZCZUK
   AKUSZERŚMIERCI
    
    
    
   Rozpierała go duma. Czuł, że wkrótce będzie ojcem. Zakrzywionym dziobem schwycił nadłamaną gałąź i przesunął na brzeg gniazda. Potem przewrócił szponiastymi łapami dwa żółtawe jaja. Nie śpiesząc się, uderzył dziobem w łeb ryby wciśnięty między dwa patyki. Rozerwał jej skrzela i starannie wydziobał oczy. Dokazujący wiatr odchylił gniazdo od pionu, lecz orzeł nic sobie z tego nie robił. Najedzony patrzył w stronę lasu, za którym rano, lecąc ku rzece, skryła się samica.
   Mężczyzna podniósł niedbale rękę i przywołał kelnera, który natychmiast stanął przy stoliku.
   – Czegu szanuwny pan sobi życzy? – wyrecytował pryszczaty chłopak, podając menu i poprawiając lnianą ściereczkę przewieszoną na przedramieniu.
   Klient odłożył menu na blat stolika i uśmiechnął się zagadkowo.
   – Poproszę szklankę zimnej wody – powiedział ze wzrokiem utkwionym w białą różę, stojącą w kamionkowym flakoniku.
   – Wysoce trafny wybór – zachrypiał kelner, zapalając świecę. – W mieści dziwna duchota i pewni rychło luni.
   – Bo przyszła wiosna! – powiedział gość tym samym co poprzednio tonem.
   – Właśni! To moży zechcy skusztować lody? Mamy orzychowe, prosto od Zalywskiego. Goście mówią, ży samy rozpływają si w ustach.
   – Na lody jeszcze nie zasłużyłem – odparł grzecznie mężczyzna, oglądając wypielęgnowane palce w świetle pełgającego płomienia.
   – Jak szanuwny pan uważa – oznajmił kelner, wciąż pozostając przy stoliku. – Nie chciałbym si naprzykrzać, ali... – przerwał na widok błyskawicy. Gdy Hetmańską wstrząsnął grzmot, odchrząknął głośno. – Moży reflektuji pan na maderę? Jest idealna na aperitif, lecz jeśli pan zechcy, mogi przyniść schłodzone porto.
   – Na wino również jeszcze nie zasłużyłem – oświadczył klient, dotykając palcem płatka róży, jakby chciał sprawdzić, czy to naprawdę żywy kwiat.
   – Jak pan sy uważa! Szklanka zimnyj wody raz! – zawołał kelner do stojącego przy ladzie pikolaka. Potem rozdrażniony zabrał kartę menu i przylizał pokryte łupieżem włosy. Był gotów założyć się z każdym, że ów ciapowaty graf w popielatym garniturze poskąpi mu napiwku.
   – Dobrzy zapamniętaj, cymbalowski, moi ojcowski słowa: dupy szkłym ni oskrobisz – obwieścił i strzelił pikolaka pięścią w kark.

   Lwów, środa, 22 marca 1939
   Jakub Stern skończył artykuł o sprzedawcy mięsa z trychinami i zaczął notatkę o gnijącym noworodku, znalezionym w rynnie przy Cechowej, a kiedy ponownie ją przeczytał, zmiął kartkę i rzucił do kosza. Trafił w stojący obok drewniany wieszak. Rozdrażniony schylił się i umieścił papierową kulęw kuble. Potem zabrał kapelusz i z hukiem zamknął redakcyjny pokój, ciskając pod nosem przekleństwa.
   Nie miał nastroju do pracy. Na jego miejscu nikt by go nie miał. Naczelny kolejny raz pogroził mu palcem, wypominając, że po urlopie całkiem stracił dziennikarską wenę.
   – Masz, Kuba, do mnie żal, że nie zająłeś mojego miejsca, ale to nie ja zablokowałem twój awans.
   – Już dawno zapomniałem o pieprzonej nominacji! – powiedział Stern, patrząc gniewnie na Mańkiewicza.
   – I bardzo dobrze! Ale ci, którzy usłyszeli moją ryzykowną propozycję, mają wyjątkową pamięć. Zwłaszcza razi ich w twoim życiorysie pewna subtelność.
   – Jaka subtelność?
   – Przyjaźnie i konszachty.
   – Mógłbyś jaśniej? – Stern pochylił się nad stołem.
   – Jesteś inteligentny, to sobie sam, panie redaktorze o koszernych konszachtach, dopowiedz – zakończył Manio i z wydętymi ustami, jakby grał na trąbce, czekał, aż Stern wyjdzie z gabinetu.
   Jakub zbiegł po kamiennych schodach poirytowany tym uwierającym jak gwóźdź w bucie wspomnieniem. Wszedł do portierni i powiesił klucz na tablicy. Czarna wskazówka na zegarze ściennym celowała na piątą. Był już kilka minut spóźniony. Nie miał najmniejszej chęci na rozmowę z dozorcą, ZenonemCzerkieskim, choć ten, jak zwykle, chciał mu sprzedać rewelacyjną wiadomość. Pokazał na zegar i wybiegł na chodnik, omal nie zderzając się w drzwiach z małym roznosicielem gazet.
   Na Wałach Hetmańskich wydłużył krok. Był podekscytowany, bo za kilkanaście minut odbierał nowiutki garnitur. Dość się namęczył. Odpokutował aż pięć przymiarek. Ostatnia, przedwczorajsza wizyta u niesłownego Aarona Lillego była już formalnością, no i dziś, po trzech miesiącach szycia, ubranie z angielskiej wełny powinno być wreszcie gotowe.
   Z ponad setki lwowskich krawców Lille był najlepszy. I nie umniejszała tej oceny nagła zmiana terminów przymiarek ani to, że z jego ust zalatywało czosnkiem i chirą. Ważny był efekt jego pracy. Lille szył tylko z polecenia. Kiedy więc Stern poznał termin uszycia garnituru, nie grymasił. Zbyt dobrze pamiętał przykry incydent, który przytrafił mu się jesienią. Wtedy zamówił ubranie u młodego Igla, na Ormiańskiej. Pachnący Ihnatowiczem krawiec uszył je w ekspresowym tempie, lecz kiedy Stern włożył je na siebie, wyglądał jak pokurcz. Sprawa zakończyła się karczemną awanturą, a Igl nie dostał rzecz jasna złamanego grosza.
   Redaktor w rozpiętej marynarce i z poluzowanym krawatem zmierzał w stronę Krakidałów, wachlując się kapeluszem. Doskwierała mu duchota. Brudne, skłębione chmury przesuwające się nad miastem nie pozostawiały złudzeń – nadciągała burza.
   Stern lawirował między przechodniami, raz po raz uderzając o udo zrulowaną gazetą. Dziś jego „Kurier”, dzięki przenikli-wości Mańkiewicza, zamieścił na pierwszej stronie wiadomość o wczorajszym spotkaniu ambasadora Polski, Józefa Lipskiego, z ministrem spraw zagranicznych III Rzeszy, Joachimem von Ribbentropem. Czytelnik miał się dowiedzieć, że nasz ambasador w Berlinie (pół roku po poprzednim spotkaniu) usłyszał ultimatum. Polska musi się zgodzić na włączenie Wolnego Miasta Gdańska do Rzeszy oraz zezwolić na przebieg przez polskie Pomorze eksterytorialnej autostrady i liniikolejowej łączących Prusy Wschodnie z Rzeszą.
   Ta wiadomość poraziła Jakuba. Na placu Krakowskim zapomniał jednak o bezczelnym Ribbentropie, bo od Rutowskiego w stronę kościoła Jana Chrzciciela sunął kondukt pogrzebowy. Gapie na chodnikach żegnali się, a sprzedawcy zamykali sklepy, jak kazał obyczaj. Stanął jak wryty.
   Wahał się. W końcu przyśpieszył kroku, odrzucając bzdurne uprzedzenie, że ściganie się z pogrzebem przynosi nieszczęście. Minął rodzinę w czerni, księdza, karawan i orkiestrę kolejarską grającą elegijnego marsza. Skręcił w Cebulową, potem w Owocową; ciągle słyszał łomot bębna i zawodzący klarnet.
   Kwadrans po piątej, zgrzany, potykając się na kocich łbach, dotarł wreszcie na Smoczą.
   W dzielnicyżydowskiej czuł się jak Tezeusz w Dedalowym labiryncie. W przeszłości zdarzało mu się nawet parę razy tu zabłądzić. Wiedział, że historia odcisnęła tragiczne piętno na tym kwartale. Za Zygmunta Augusta ogromny pożar niemal doszczętnie strawił cały rewir. Domy wprawdzie odbudowano, jednak prace wykonano bez planu, a ich efektem było potworkowate getto.
   Dziewiętnaście po piątej Stern przeszedł obok sklepu Baczewskiego, a dwadzieścia po minął budynek pod numerem jedenastym, przy którym wymieniano rury gazowe i wodociągowe. W końcu znalazł się pod dwupiętrową kamienicą oznaczoną numerem 12A.
   Dom, w którym mieszkał polecony przez Hillela krawiec, był wciśnięty między takie same zaniedbane domy. Zmieniono mu numerację, bo we Lwowie (jak wiadomo) unikano przynoszącej pecha trzynastki. Od frontu dekorowały go przekrzywione balkony i okna, z których zwisały na ulicę męskie chałaty, postrzępione poszewki i damskie gatki, nie pierwszej już świeżości. Na tyłach mieściły się sławojki, komórki z węglem, a nawet stajnie, z których rano wyprowadzano konie i osiołki do wozów lub bryczek.
   Znowu lunął deszcz i dwa razy zagrzmiało. Stare, zaniedbane domy przeglądały się w połyskującym bruku. Redaktor wszedł do klatki schodowej i się otrząsnął. Tam czekała na niego niespodzianka. Zza szaflika wypełnionego brudną bielizną rzucił się mu do nogawki czarny kundel. Jakub cofnął się pod ścianę i poczęstował go szpicem buta. Bydlę trafione precyzyjnie pod żebra uderzyło łbem o drewniany kocioł, zaskowytało i przepadło w piwnicy.
   Redaktor odetchnął z ulgą i ruszył po schodach, trzymając się wyślizganej poręczy.
   Na półpiętrze poczuł zniewalający zapach gotowanego obiadu, aż pociekła mu ślinka. Próbował zgadnąć, jaka potrawa wydziela tak ponętną woń. Stawiał na kaczkę z jabłkami, lecz mógł to być także złocisty kurczak, doprawiony rodzynkami i miodem. Przełykając ślinę, dotarł na drugie piętro. Chwycił za klamkę przymocowaną do zgniłozielonych drzwi, za którymi znajdowała się pracownia krawiecka Aarona Lillego, nazywanego Szczęściarzem.
   Najwidoczniej stary krawiec musiał na chwilę gdzieś wyjść, bo głośne dzień dobry Sterna pozostało bez odpowiedzi. Słychać było tylko odgłos padających na szybę kropli i tykanie ściennego zegara, przypominające miarowy stukot końskich kopyt.
   Pomieszczenie, do którego wszedł, tonęło w półmroku. Ciężkie żelazko stało na prasowalnicy obok zwiniętego centymetra i kredy krawieckiej, przypominającej dziecinne mydełko.
   Jakub powiesił kapelusz na wieszaku i kaszlnął znacząco. W poszukiwaniu mistrza zajrzał za rozciągniętą na sznurze zasłonę. Potem skierował wzrok na drewniany manekin, na którym wisiał jego nowiutki garnitur. Był to klasyczny dwurzędowy model. Czarny, z zapięciem na dwa guziki z bawolego rogu i z klapami w szpic. Z rozcięciami z tyłu, by angielska tkanina miękko układała się na plecach i pośladkach. Lille objaśnił, że właśnie ten krój znakomicie wyszczupli sylwetkę, a jednocześnie sprawi, że szanowny redaktor Stern poczuje się komfortowo jak jeszcze nigdy w swoim życiu.
   Podszedł do garnituru i z czułością pogładził poły marynarki. Wyjął z kieszonki karteczkę z nazwiskiem, datą i godziną odbioru. Włożył ją z powrotem i schylił się po wielkie nożyce krawieckie, które leżały na podłodze pod drewnianą stopą. Zrobił nimi w powietrzu efektowne „ciach-ciach” i odłożył je na blat maszyny Singer, z której zwisała na podłogę bordowa kamizelka z czarną podszewką.
   Nagle w pomieszczeniu rozległ się ohydny dźwięk. Do pracowni wpadła przebudzona z zimowego snu wielka mucha, która siadła na parapecie, wydając drażniące, niskie tony. Wyraźnie się ożywiła na widok niespodziewanego gościa. Raz po raz wzlatywała po szybie, w którą uderzały krople deszczu. Stern zamachnął się zwiniętą gazetą, zmuszając owada do ucieczki.
   Zatrzymał się na moment przy oknie wychodzącym na podwórko. Obserwował z góry przeprowadzkę. Kilku mężczyzn wynosiło meble z piwnicy i układało na wozie. Załadunek mimo deszczu postępował szybko. Pod wielką ceratą znikła szafa, potem dywan, fotel, biblioteczka, kredens, a na końcu ręczny magiel.
   Jakub obrócił się. Z prawej strony dojrzał składzik, w którym Lille trzymał materiały, igły, nici i guziki, a także walizki, w których dostarczane były nowe płótna. Wsadził tam głowę, ale i tym razem instynkt go zawiódł. Zostawał ostatni pokoik z okrągłym oknem, pełniący funkcję magazynu, w którym krawiec chował przygotowane do przymiarki spodnie, marynarki i kamizelki. Wstrętna czarna mucha odgadła jego myśli i z bzykiem wpadła przez uchylone drzwi do środka. Stern uniósł gazetę i ruszył za nią w pogoń. Rozgorączkowany złapał za klamkę,  pociągnął drzwi, a widok, który zobaczył, omal nie zwalił go z nóg.
   W niewielkim pomieszczeniu pod sufitem dyndał na pętli z krawata Aaron Lille, zwany Szczęściarzem. Pętla była uwiązana do stalowego haka, który służył zapewne kiedyś do mocowania lampy naftowej ze szklaną umbrą. W swojej karierze dziennikarskiej Stern widział już wielu wisielców. Ten zapewniał go, że nie musi się śpieszyć.
   Głowa krawca była przechylona na bok, a poskręcane pejsy zwisały przy grubych, mięsistych uszach jak opite krwią pijawki. I właśnie na jednej pijawce przysiadła przebrzydła mucha. Stern całą siłą woli powstrzymał się, by nie pacnąć jej gazetą. Kiedy zamachnął się w powietrzu, owad nieśpiesznie odleciał na szybę i zaczął na niej swój nerwowy taniec.
   Jakub rzucił okiem na twarz krawca. Spomiędzy poczerniałych zębów sterczał zwinięty w rulon język. Szczęściarz na bank nie żył i nie można już było mu pomóc. Stern pluł sobie w brodę. Może nie doszłoby do tej paskudnej tragedii, gdyby przyszedł o czasie, a nie cyzelował artykuł o martwym noworodku.
   Rozejrzał się nerwowo. Pod stopami denata dostrzegł poduszeczkę ze szpilkami i owalną drewnianą ramkę. Zdjęcie pod szkłem przedstawiało dziewczynkę z warkoczykami, tę samą, którą widział dwa dni wcześniej przed sklepem Baczewskiego.
   Podniósł fotkę i odruchowo schował do kieszeni, a potem szybko przestawił krzesło, by odwiesić krawca z pętli. Podciągnął wisielca do góry; poczuł smród chiry i przetrawionego czosnku. Nie przypuszczał, że stary Lille może być aż tak ciężki. Uniósł go ledwie kilka centymetrów, próbując odhaczyć z pętli, gdy krawiec niespodziewanie wysunął mu się z rąk. Suchy język i włosy z posiwiałej brody połaskotały Jakuba po szyi. Oswobodzone zwłoki zaczęły się bujać jak wielkie wahadło: od drewnianego wieszaka, na którym wisiał rząd spodni, aż do otwartych drzwi.
   Stern zeskoczył twardo na podłogę i przyniósł z sąsiedniego pokoju wielkie nożyce krawieckie. Wpierw przytrzymał ciało, a kiedy przestało się wreszcie huśtać, wszedł na krzesło, by przeciąć zadzierzgnięty na szyi krawat. Dokładnie wtedy, gdy włożył palce w stalowe otwory nożyc, poczuł na sobie czyjś wzrok. Obrócił się.
   W głębi pokoju przy parawanie stała ruda dziewczynka w szarej, pogniecionej sukience. Trzymała talerzyk z połówką chałki i garnuszek. Ich spojrzenia na ułamek sekundy się spotkały. Jakub uśmiechnął się przyjacielsko, lecz dziewczynka rzuciła się do ucieczki, gubiąc talerzyk z bułkąi wylewając mleko z kubka.
   Z nożycami w garści dziennikarz skoczył z krzesła. Chciał pobiec za małą, by wyjaśnić całe nieporozumienie, lecz na jego drodze niespodziewanie wyrósł rudy osiłek w wyszmelcowanym podkoszulku. Dryblas bez pytania wyrwał mu nożyce i z całej siły wyrżnął go pięścią w szczękę. Dlapewności poprawił kolanem w krocze, tak że Stern potoczył się pod ścianę, omal nie tracąc przytomności.
   Świdrujący ból jąder odebrał mu na chwilę oddech. Stern spróbował się obrócić, lecz osiłek perfidnie wykręcił mu rękę.
   – Szoruj, Rewka, po Mosze. Niech leci po policaja. No, nie gap si tak! – wycharczał.
   – Widziałam, tate, jak się ten podlec skradał – odpowiedziała mała i wybiegła.
   – To pomyłka. Ja tylko przyszedłem po garnitur – wybełkotał Stern. – Mogę to łatwo udowodnić.
   Po małej nie było śladu, za to za plecami Sterna osiłek wciąż sapał i wyzywał go od morderców. Co raz uderzał go w kark, tak że Jakub omal nie trafił nosem w poduszeczkę nadzianą szpilkami. Kiedy wydawało się, że uścisk słabnie, przeraźliwy ból w nadgarstku uświadamiał mu, że myśl o ucieczce jest czystym szaleństwem.
   Wkrótce z klatki schodowej doleciały czyjeś głosy i zadudniły drewniane schody.
   – To ten ohydny goj! – oznajmił dziewczęcy głos. – To on trzymał wujka Aarona pod pachy. O tak trzymał, patrzcie, o tak! – popiskiwała, demonstrując chwyt Sterna.
   – Boże Abrahama, Boże Izaaka, tyle nieszczęścia w jednym domu – ktoś zaczął się głośno modlić.
   – Wpierw znikła Lea, a teraz...
   – To on?
   – A kto inny?
   – Jak to było, Miriam, gadaj!
   – Weszłam na chwilę, tate. Przyniosłam wujkowi mleko i chałę, a wtedy on...
   – Boże Abrahama...
   – Niech mówi, co się stało! – zażądał ktoś. – Po co tu przyszedł? I co jest za jeden.
   – Czego gębę zamknął? Niech gada!
   – Ludzie, uspokójcie się! Przyszedłem tylko po swój garnitur – zaczął wolno Stern. – Znalazłem wisielca i chciałem go odciąć. Każdy z... – wycharczał, lecz pouczony silnym kuksańcem, umilkł.
   – Przeszukajcie mu kieszenie – rozkazał czyjś zachrypnięty głos. – Ciekawe, czy czegoś nie ukradł?
   Jakub poczuł, jak czyjeś ręce wślizgują się bez pardonu do jego kieszeni w marynarce, opróżniając ich zawartość. Ktoś włożył rękę do kieszeni spodni i korzystając z okazji, zadał nowy ból, ściskając z całej siły jądra.
   Stern zasyczał z bólu.
   – Piszczysz, ptaszku? – ktoś zaśmiał się frywolnie.
   – Patrzcie, co ta wesz chowała w kieszeni!
   – To ramka ze zdjęciem Lei.
   – Chciałeś je, szmoku, ukraść?
   – Nie! – odpowiedział uprzejmie Stern, próbując obrócić się do pytającego. – Ja tylko podniosłem ją z podłogi. Jestem dziennikarzem – wydusił z siebie z desperacją.
   – A ja kan-kan-torem w syna-syna-godze! – zripostował ktoś i zapiał ze swojego dowcipu.
   – Pracuję w „Kurierze”.
   – Drek! – odpowiedział natychmiast zachrypnięty głos, co Stern przetłumaczył sobie na swojskie „gówno!”.
   – Nie kłamię!
   – Nie udawaj grzecznego, bo taki, skurwysynu, nie jesteś – wycharczał ten sam ktoś i kopnął go w prawą nerkę.
   Stern jęknął i przygotował się na kolejne ciosy, lecz w tym momencie rozległy się za jego plecami głośne kroki.
   – Co tu się dzieje? Co to za zwariowany dom? – zapytał potężnie zbudowany stójkowy.
   Za nim, jak brat bliźniak, przystanął wąsaty kompan w granatowej czapce, z czarnym skórzanym paskiem przepisowo zapiętym pod brodą.
   – Przyłapaliśmy go, panie władzo! To właśnie on!
   – Co za on? – zapytał wąsacz, podciągając spodnie i spoglądając na wisielca. – I na czym go przyłapaliście?
   – No, ten morderca, co porwał Leę!
   – Widzieliśmy go przedwczoraj. Udawał, że przyszedł do przymiarki.
   – Nazwisko, imię, zawód i gdzie mieszka? – Wąsacz wyszedł zza pleców kolegi jak ponury cień. – Cicho! – Spiorunował wzrokiem zebranych. – Niech sam gada!
   – Nazywam się Jakub Stern, jestem dziennikarzem. Mieszkam na...
   – Kłamie jak najęty.
   – Milczeć! – Stójkowy naparł na osiłka. – Ma jakieś dokumenty? – Obrócił się do Jakuba. – Niech pokaże.
   Stern odetchnął ciężko.
   – Niestety, zapomniałem, ale... może pan łatwo sprawdzić. Mieszkam na Pohulance, tam wszyscy mnie znają.
   – Mam jechać na Pohulankę? – rzucił stójkowy kpiąco.
   – Jeśli to nie pana zdjęcie, dlaczego pan je wziął? – zapytał jego kompan.
   – Ja... – zaczął Stern, lecz urwał, nie bardzo wiedząc, co powiedzieć.
   – Ja-ja-ja – przedrzeźniał go muskularny młodzieniec.
   – Położy je tam, gdzie leżało, tylko bez głupich kawałów – powiedział wąsaty stróż prawa, tak jakby zatrzymany naprawdę zamierzał uciec.
   Jakub położył ramkę pod nogami wisielca, podniósł się z kolan i opowiedział w kilku zdaniach, po co przyszedł. Wyjaśnił, że znalazł pana Aarona w składziku i tylko dlatego nie wezwał pomocy, że sam chciał uwolnić go z pętli. Mówiąc to, spoglądał na dziewczynkę, jakby oczekiwał od niej potwierdzenia, lecz mała spuściła wzrok.
   W czasie, gdy Stern składał wyjaśnienia, drugi posterunkowy o posturze zapaśnika uwolnił Szczęściarza z pętli. Następnie położył go na podłodze w pracowni i szerokimi palcami zamknął mu wytrzeszczone oczy. Potem przyniósł ze stołu zwój granatowego perkalu, rozwinął go i przykrył ciało.
   – Kto wie, gdzie mieszka lekarz? – rzucił w stronę zebranych.
   – Lekarza! Sprowadźcie szybko lekarza! – powtórzył jak echo chudzielec z kozią bródką.
   – Ja pójdę, panie władzo! – zaofiarowała się niska kobieta w rudej, zmierzwionej peruce.
   – Jemu, panie policjancie, medyk już nic nie pomoże – komentował brodaty chudzielec, skubiąc wyszmelcowaną kamizelkę. – Widziałem, jak wieszali dezertera  we wojsku. To było za Przełęczą Małastowską. Postawili chłopaka na skrzynce po amunicji, a potem trach! Pofikał trochi nogami, jakby tańczył oberka, i zaraz się uspokoił!
   – Cicho, sza! Teraz ja będę mówił! – rozkazał mężczyzna z orlim nosem, rachityczną bródką i w eleganckim chałacie, z którego wylewała się na brzuch złota dewizka. – Bo wczoraj, panie policjancie, pan to bardzo dobrze wie, nasz dozorca Szymon Auerbach znalazł rano pod śmietnikiem walizkę. Odkrył w środku, pan dobrze wie co, pluszowego misia małej Lei, przybranej córeczki Aarona. Liczyła tylko siedem lat bez miesiąca. Przepadła, zginęła, tfu! za takie głupie słowa. A co ona zrobiła złego, żeby ją porwać, tego ja nie wiem. I ten ktoś, kto ją zabrał, niech się teraz zamieni w... Tfu! On ukradł coś, co na świecie samo najlepsze, jakby wrzucił w ogień świętą Torę.
   – Nie dyskutować!
   – Tfu, za takie słowa, ja biję się mocno w pierś, panie władzo. Słyszy pan teraz, jak głośno dudni! A jak ona cudownie tańczyła! Ludzie gadali, że byłaby z niej kiedyś Isadora Duncan! Pan już wie, panie policjancie, że rodzice małej zmarli na suchoty, gdy tylko zaczęła chodzić.Wychowywał ją Aaron. I to był jej przybrany tate. Dlaczego, Panie Boże, zabrałeś tate małej tancereczce? To była nasza domowa pociecha, panie policjancie, pan już teraz wszystko cymes wie.
   – Nie dyskutować!
   – Nie przeszkadzać w urzędowych czynnościach – wtórował koledze drugi policjant, nakazując ręką, by zebrani natychmiast opuścili pracownię.
   – Ja bym się, panie policjancie, nie patyczkował – mądrzył się brodaty chudzielec w kamizelce. – Bo u nas w 90. Pułku Piechoty, gdzie byłem pisarzem kompanijnym, rozmowa była krótka. Przywiązywali oprycha do drzewa, a potem każdy brał wycior do ręki i...
   Tłumek niechętnie się rozchodził. Cycata kobieta o grubej, wywiniętej dolnej wardze, jakby ją użądliła osa, rzuciła głośno w drzwiach, by powiesić podejrzanego na tym samym krawacie, i to już.
   – Proszę mnie skontaktować z inspektorem Ziębą – poprosił spokojnie Stern, próbując znaleźć w wąsatym posterunkowym sprzymierzeńca.
   – Co to za cwaniaczek?
   – Inspektor Andrzej Zięba! Pracuje w komendzie wojewódzkiej.
   – A może jeszcze mam zadzwonić do głównego komendanta? – Stójkowy gruchnął śmiechem, wzbudzając wesołość kolegi.
   – To mój znajomy – upierał się Stern. – On potwierdzi, że jestem dziennikarzem. Wystarczy jeden telefon, by się przekonać, że nie kłamię. Pracuję w „Kurierze”. O, tu są moje artykuły. – Stern rozwinął gazetę. – Niech pan...
   – Nie będzie mi rozkazywał, co mam czytać! – przerwał rozsierdzony posterunkowy.
   – Niech lepij powi, co tu robił, od początku – rzucił drugi mundurowy anioł.
   – Już mówiłem. Ja tylko przyszedłem odebrać garnitur. – Jakub wskazał na ubrany manekin z drewnianą kulą zamiast głowy. – W kieszonce jest karteczka z moim nazwiskiem, godzina i data odbioru. Na parapecie leży zeszyt. Tam jest wszystko zapisane.
   Posterunkowy niechętnie wziął z parapetu zeszyt, oprawiony w czarną postrzępioną okładkę, w którym Szczęściarz zapisywał kopiowym ołówkiem dane klientów.
   – Mówi, że nazywa się Stern?
   – Jakub Stern – potwierdził sucho dziennikarz.
   – Liczba dwadzieścia osiem – wydukał policjant. – To pan? Ma pan dwadzieścia osiem lat?
   – Nie, to znaczy?
   – Co pan mi bajirujesz?
   – Już mówiłem, jestem dziennikarzem i przyszedłem po garnitur. Liczba oznacza cenę, a nie...
   – Nie mądrzyć się! – Posterunkowy poskrobał się po czole. – Nie może pan zabrać garnituru, kiedy krawiec nie żyje. Bo komu pan zapłaci? Chyba nie mnie? – Zaśmiał się chamskim śmiechem.
   – Zapłacę rodzinie.
   – Słyszał, że nie ma rodziny?! – Wąsacz spojrzał mu groźnie w oczy.
   – Po co tyli bałakać. Wszystko wyjaśni na komisariacie – dodał kolega, kolejny raz prezentując w uśmiechu krzywe, końskie zęby.
   Stern spróbował ostatniej deski ratunku.
   – Chcę się skontaktować z Samuelem Hillelem. To mój adwokat.
   – Z nikim nie będziesz się kontaktował! – Posterunkowy poprawił pasek pod brodą. – Już ja o to zadbam! – dodał, nakładając redaktorowi kajdanki.
   Hałaśliwy tłumek wciąż stał na półpiętrze, domagając się surowej kary, bo wina szczwanego goja była już dawno przesądzona. Nagle zrobił się rejwach. Do pomieszczenia wszedł lekarz, a za nim rabin. Medyk w rogowych okularach wyglądał, jakby sam potrzebował pomocy. Był przeraźliwie chudy, a siwa marynarka zapięta krzywo upodabniała go do stracha na wróble. Strach kucnął przy denacie, odchylił perkal z ciała i wyjął z kieszeni stetoskop. Potem wetknął przewody słuchawkowe do uszu i rozpiął koszulę krawca.
   Następnie przytknął metalowy lejek do klatki piersiowej porośniętej rudymi kłakami. Przeniósł go na szyję i w końcu przeczącym ruchem głowy dał znak, że krawiec nie żyje.
   Na prośbę posterunkowego lekarz obejrzał także ręce nieszczęśnika, opuszki palców i paznokcie, zlustrował dokładnie głowę i tułów, szukając jakichś śladów, które mogłyby wyjaśnić przebieg zdarzeń, lecz prócz wisielczej pręgi od krawata nie znalazł oznak przemocy. Na koniec dodał, przyciszając głos, jakby to była wielka tajemnica, że krawiec był pijany.
   Po medyku do swoich czynności przystąpił brodaty rabin w czarnym filcowym kapeluszu i długim, eleganckim chałacie. Odmówił śpiewnie kadisz, a potem wyjął z kieszeni śnieżnobiałą chusteczkę i teatralnym ruchem wytarł łzę. Oznajmił też, że niezwłocznie przyśle kogoś z bractwa pogrzebowego Chevra Kadisza, by zapewnić nieboszczykowi godny ceremoniał pochówku. Poprosił sąsiadów o czuwanie nad zmarłym, po czym przykrył denata perkalem i wyszedł, recytując głośno psalm Dawidowy.
   Po jego zniknięciu ta sama dziewczynka, która zdybała Sterna przy Szczęściarzu, zapaliła u wezgłowia zmarłego kaganek. Lampka paliła się migotliwym światłem, skwiercząc, i pomieszczenie wypełniło się oliwnym zapachem.
   To, co się działo u krawca po wejściu policjantów, było ewidentnym zaprzeczeniem dobrych praktyk kryminalnych. Stern przypomniał sobie, że krzesło, na które musiał wejść Aaron, stało nie wprost pod hakiem, lecz było przesunięte co najmniej o pół metra. Nie można więc było wykluczyć, żektoś „życzliwy” pomógł mu zejść z tego świata. Równie dobrze krawiec mógł sam odepchnąć je nogami w przedśmiertnym wyrzucie ciała.
   Postępowanie prowadzono byle jak. Lokatorzy, którzy przewalili się przez pracownię, skutecznie zatarli ślady, jeśli rzecz jasna w ogóle jakieś były. Każdy czegoś dotykał, bo każdy sądził, że ma prawo znaleźć się w tej doniosłej chwili blisko „swojego” nieboszczyka.
   Policjanci zaprowadzili skutego Sterna na komisariat przy Kurkowej 23. Tam kilka razy z rzędu odpowiadał na te same idiotyczne pytania. Musiał zdać relację z tego, co robił od poniedziałku, godzina po godzinie. Dlaczego wybrał odległą żydowską dzielnicę, by uszyć garnitur? Skąd znał Aarona Lillego? Dlaczego przychodził do przymiarki tak często i czy spotkał kiedyś małą dziewczynkę, która mogła tańczyć jak Isadora Duncan? A także, czy widział kiedyś drewnianą walizkę porzuconą na podwórku pod śmietnikiem, a jeśli tak, to co sobie wtedy pomyślał.
   O krawcu powiedział mu przyjaciel. Nie, nie widział żadnej walizki. Usłyszał o niej po raz pierwszy wczoraj, kiedy przyszedł odebrać garnitur. Leę spotkał pod sklepem monopolowym. Nie skojarzył faktów, bo jej nigdy wcześniej nie widział.
   O drugiej nad ranem, zamykając oczy ze zmęczenia, odniósł wrażenie, że sytuacja, w jakiej się znalazł, zaczyna śledczego bawić. Najwidoczniej obecność znanego dziennikarza prowadzącego kronikę kryminalną imponowała mu. Pochwalił się, że kibicuje mu od dawna i nie opuścił żadnego jego artykułu.
   Blondyn o szerokim nosie i rozbieganych oczach był nad wyraz gadatliwy. Stern dla świętego spokoju potakiwał mu, widząc efekty (pożal się Boże) półrocznej nauki w szkole policyjnej.
   Za oknem noc zamieniała się w poranek, gdy stróż prawa, ziewając szeroko, skończył spisywać zeznania i głośno odczytał protokół. Chyba uwierzył w przedstawioną wersję wydarzeń, bo zdjął kajdanki podejrzanemu i pokazał miejsce, gdzie należało złożyć podpis. Zgodził się także, by redaktor zabrał z pracowni krawca swój nowy garnitur, co potwierdził pieczęcią postawioną na wielkim jak świadectwo maturalne blankiecie.
   – Pieniądze zostawi pan u dozorcy. Przydadzą się, panie redaktorze, na pogrzeb – zakończył, rozdziawiając usta i demonstrując ruchliwy, czerwony język.
   Wracał do domu, gdy słoneczne promienie zza Cetnerówki budziły Pohulankę do życia. Szedł wolno, stawiając szeroko kroki, bo wciąż bolały go opuchnięte jądra. Było chłodno, skulił więc ramiona i postawił kołnierz marynarki. Dopadła go natrętna myśl, że mógłby zajść do szynku Icka Spucha na pieczoną gęś i szklaneczkę wódki. Kilka razy nad ranem miał okazję spróbować tego specjału z adwokatem Hillelem, a teraz ta smakowita nagroda niewątpliwie należała mu się za przeżyte cierpienia.
   Miasto budziło się ze snu. Słychać było pokrzykiwania woźniców i dzwonienie podków o bruk. Dostawcy ruszyli pod sklepy ze świeżym pieczywem i mlekiem w kanach. Do jego uszu doleciał też zgrzyt tramwaju skręcającego z Łyczakowskiej w św. Piotra.
   Minął koszary 10. Pułku Piechoty i znalazł się na Kochanowskiego. Skręcił w lewo i po kilkudziesięciu krokach pchnął furtkę przy swojej posesji. Na ganku zdjął buty, a potem jak złodziej wszedł na palcach do swego gabinetu i, nie zdejmując ubrania, rzucił się na kozetkę.
   Marzył, by zasnąć, choćby tylko na pół godziny, ale sen nie nadchodził. Myśli w jego głowie zaczęły same się układać we wzór dziennikarskiego śledztwa. Musiał wpierw ustalić, co się stało z dziewczynką o imieniu Lea. Potem dowiedzieć się, co naprawdę zaszło na drugim piętrze tej cholernej żydowskiej kamienicy. Najlepszym sposobem byłoby włączenie do pracy Wilgi de Brie, która od dwóch lat pracowała z nim w dziale sensacji. Miał jednak pewne wątpliwości. Na początku zapowiadało się nieźle. Dziewczyna wyglądała jak laleczka. Podobały mu się zwłaszcza jej kasztanowe oczy. Była wysportowana, miała eleganckie, wręcz taneczne ruchy. Zawodowo też radziła sobie nie najgorzej. Jej drapieżne teksty zaczęły przyciągać czytelników. Nie bała się widoku krwi. Raz nawet ryzykowała życie, gdy została zakładniczką szaleńca. Była samodzielna. Zasamodzielna. W końcu przyszło otrzeźwienie: nie mógł znieść, że wchodzi mu w paradę i nie ma za grosz szacunku dla jego dziennikarskich dokonań. Zastanawiał się nad taktycznym rozejmem, który ocaliłby resztkę jego męskiego honoru.
   Zamknął oczy i oddychał miarowo. Honor, taktyczny rozejm. Nagle pod powiekami, niczym diabeł z pudełka, pojawił się Szczęściarz, szyderczo uśmiechnięty, z wywalonym na brodę językiem.

   Czwartek, 23 marca 1939
   Wypił drugą kawę i wypalił trzeciego papierosa, a potem pierwszy odezwał się do Wilgi, przerywając grobową ciszę, nazywaną nie wiadomo dlaczego milczeniem. Zrelacjonował jej przebieg zdarzeń z poprzedniego dnia, pomijając rzecz jasna upokorzenia, które musiał znieść. De Brie przyjęłajego relację z kamienną twarzą i zgodziła się, że kluczem do śmierci krawca może być Lea.
   – Jeśli szukasz rozwiązania, może się okazać, że już je znalazłeś.
   – Co masz na myśli?
   – To, że właśnie twój Szczęściarz maczał w tym palce. Zbyt proste? – skomentowała, widząc jego zdziwioną minę. – W policyjnych statystykach w dziewięćdziesięciu przypadkach na sto za śmierć bliskich odpowiada rodzina lub sąsiedzi. Załóżmy, że twój krawiec w pijanym widzie morduje swoją bratanicę, ukrywa jej ciało, a potem...
   – Sam kończy na pętli?
   – To najbardziej prawdopodobna wersja. Powiedziałeś, że pod jego nogami znalazłeś ramkę z jej zdjęciem?
   Stern przytaknął.
   – Może to być podświadomy przekaz: zabiłem, a teraz...
   – Sam wymierzam sobie karę? Obawiam się, że...
   – Że? – Posłała mu pytające spojrzenie.
   – Nie możemy już na samym początku odrzucać działania osób trzecich. Pozostawienie walizki z misiem przy śmietniku mogło być czyimś zaniedbaniem.
   – Czyim?
   – Jeszcze nie wiem, ale obiecuję, że się wszystkiego dowiem.
   – Kto znalazł walizkę?
   – Dozorca, Szymon Auerbach – dodał, ziewając z niewyspania. – To on zawiadomił policję, a ta poprosiła Szczęściarza, by sprawdził, czyj to miś. Jednak żadne z dzieci na podwórku nie chciało się do niego przyznać.
   – Warto odwiedzić twojego dozorcę i zadać mu kilka pytań. – Spojrzała zachęcająco i zanurzyła palce w czarnych kręconych włosach. – Moglibyśmy się na przykład dowiedzieć, czy Lille miał skłonności samobójcze i czy zostawił jakiś list.
   – Za godzinę odbiorę garnitur i pogadam z nim.
   – Może mała znikła, bo przypadkiem zobaczyła coś, czego nie powinna była widzieć. Czasem mężczyźni...
   – Nie wykluczajmy kobiet. Równie dobrze sprawczynią porwania mogła być kobieta! – Przerwał jej ostro, przypominając sobie, że w dzieciństwie sam padł ofiarą nawiedzonej dewotki. Wtedy skończyło się na strachu. W norze u przybranej cioci, niedaleko kaplicy Boimów, spędził trzy dni. Jego wątpliwą przygodę przerwała policja. Pamiętał, że płakał i chciał pójść za nową mamą na komisariat. Bo jego prawdziwa mama nie miała tak pięknych oczu ani obrazka na ścianie, z którego słodko uśmiechała się Matka Boska, z wielkim sercem na dłoni.
   Wilga spojrzała na Jakuba z wyraźną niechęcią.
   – I wtedy z rozwiązaniem tej zagadki będziemy mieli nie lada problem – dokończył dyplomatycznie.
   Milczeli. De Brie przeglądała napisany przez siebie tekst, a Jakub układał w głowie tytuł do nowego felietonu.
   – Czy wiesz, dlaczego twojego krawca nazywali Szczęściarzem? – rzuciła znad kartki.
   Stern wzruszył ramionami i oznajmił, że będzie to jedno z pytań, które zada Hillelowi, bo to właśnie on mu go polecił. Być może adwokat, który jest chodzącą encyklopedią wiedzy o mieście, pomoże mu rzucić nowe światło na tę ponurą sprawę.
   Spierali się, ale tym razem nie była to kłótnia na wyniszczenie. Znali się jak starzy przeciwnicy z ringu, którzy pod koniec bokserskiej kariery zaczęli się wreszcie szanować. Jakub wiedział o Wildze niemal wszystko. Jej ojciec Dominique de Brie był francuskim wicekonsulem w Rydze, matka zaś Polką wykładającą na tamtejszym uniwersytecie historię sztuki. Po ich śmierci w katastrofie lotniczej pod Poznaniem Wilgę wychowywała mieszkająca w Warszawie ciotka. Dziewczyna nie znosiła jej i szybko się usamodzielniła. Przez półtora roku pracowała jako stenotypistka w warszawskim sądzie grodzkim, kolejny rok w łódzkim oddziale Ikaca – „Ilustrowanego Kuryera Codziennego” – jako reporterka, a potem dziennikarka. Marek Mańkiewicz zachwycił się jej stylem i zaproponował przejście do lwowskiego „Kuriera”. Młoda zgodziła się, a nowy szef przekonał się wkrótce ojej zaletach.
   Tak jak obiecał, poszedł po pracy na Krakidały, by odebrać uszyty przez Szczęściarza garnitur. Kiedy dotarł na Smoczą, ujrzał przed kamienicą wóz drabiniasty załadowany bambetlami i gromadkę umorusanych dzieci, które grały na chodniku w węża. Chciał z nimi pogadać, lecz jak spod ziemi wyrósłprzed nim postawny wąsal i krzykiem w jidysz przegonił maluchy do środka.
   Stern poznał w mężczyźnie dozorcę Auerbacha.
   – Co pan im powiedział?
   – Żeby się strzegły diabła. – Cieć obrzucił go nieprzyjaznym spojrzeniem, ściskając w garści trzonek ulicówki.
   – To chyba nie o mnie? – zapytał z urazą w głosie dziennikarz.
   – Myśl pan, cu chcesz!
   Dozorca nie miał chęci na rozmowę, lecz Stern podsunął mu pod oczy dokument z policyjną pieczęcią, zezwalający na odbiór garnituru, i poprosił o wpuszczenie do pracowni krawca. Auerbach poinformował go, że wstawił nowy zamek w drzwiach pracowni, żeby hołota z miasta nie kręciła się po jego realności. Oświadczył też, ze złośliwym uśmieszkiem, że sam przyniesie ubranie, i przestrzegł Sterna, by się nie ważył wejść do budynku.
   Redaktor rad nie rad dreptał wzdłuż poszczerbionego krawężnika, obserwując kątem oka dziecięce główki kryjące się za firankami. Korzystając z nieobecności gospodarza, zapalił papierosa. Sztachnął się ledwie trzy razy, gdy Auerbach pojawił się przed nim z pakunkiem zawiniętym w szary papier.
   – Proszy szanuwnego pana, niech pan lepij stąd idzi. Ludzi poznali pana i nie  gwarantuji, że...
   – Mam tylko kilka pytań – powiedział Stern, podsuwając dozorcy paczkę triumfów.
   – Ali ja ni będy na nich odpowiadać. – Dozorca obrócił się na pięcie, honorowo ignorując fajki redaktora.
   – Panie Auerbach. Od lat prowadzę kronikę kryminalną w „Kurierze” i już nieraz udało mi się...
   – Ali ze mną si panu ni uda.
   – Czy zauważył pan coś niezwykłego? Coś, co zwróciło pańską uwagę? Może Szczęściarz, znaczy pan Lille, zostawił jakiś list?
   – Stern spróbował ostatniej deski ratunku.
   Mężczyzna założył ręce na brzuch.
   – Wszystko, co tu się dzieji, nie jest zwykły. Ostatnio przychodzili i przyjeżdżali do krawca, jakby ni garnitury szył, tylko sprzydawał na wagę szczęści. Kulali si samochodami, motorami, rowerami. Ja nie chcy o tym mówić i myśleć tyż nie. – Posłał dziennikarzowi lisie spojrzenie. – Ja już zapomniałem o wisielcu i żadnegu jegu listu nie widziałem.
   – Boi się pan czegoś? Mężczyzna odetchnął ciężko.
   – Nic pan ni rozumi, panie Stern. Nic a nic.
   – Mam jeszcze małą prośbę. – Jakub nie ustępował. – Krawiec trzymał w papierach porządek. Chciałbym złożyć w jego zeszycie podpis, na okoliczność, że odebrałem ancug. Potem przekażę panu pieniądze – dodał, wyjmując z kieszeni kopertę.
   – Kobiety myją teraz nieboszczyka, ale zobaczę, co da się zrobić – oznajmił Auerbach i wszedł do kamienicy, złorzecząc.
   Po krótkiej chwili wrócił zasapany z zeszytem Aarona. Stern wyjął z kieszeni pióro, lecz zanim złożył podpis w ostatniej rubryczce, zaczął wertować kajet.
   – Coś nie tak? – obruszył się cieć. – Czego znowu tam szuka?
   – Ktoś wyrwał kartkę – zauważył ze zdziwieniem.
   – Panie Stern. Bier pan swój nowy kostium i spylaj stąd, gdzi pieprz rośni, bo ja tracy cierpliwość.
   – Zdaje się, że to pan znalazł walizkę – nie ustawał Stern. – Z pewnością pan wie, do kogo należała?
   – To drewniana walizka Aarona. Zamykana na zamek i spięta rzemiennym paskiem. Lille chował do środka materiały ze składu. Ja o tym puwiedział policji, ali...
   – Ali co?
   – Aaron nie mógł zrobić takij putworności.
   – Lubił wypić, więc może stało się to w amoku...
   – Ni ma żadnygo „moży” i „amoku”! – oburzył się Auerbach.
   Redaktor podpisał się w swojej rubryczce. Oddał zeszyt dozorcy i wręczył mu kopertę z pieniędzmi, które ten dokładnie przeliczył. Chciał jeszcze wypytać o sąsiadów, ale grubas obrócił się i zaczął wymiatać z rynsztoka świeże końskie łajno. Pstryknął więc pod jego miotłę niedopałkiem ipoirytowany ruszył w powrotną drogę.
   Szedł obok budynku, przy samej krawędzi wykopu, uważając, by nie uwalać butów gliną. Wzdłuż Smoczej wymieniano rury gazowe i wodociągowe. Niebotyczny bałagan przy posesji i kręcący się ludzie sprzyjały porywaczowi albo porywaczce. Gdy snuł te rozważania, niespodziewanie zastąpił mu drogę drobny mężczyzna w czarnym, połatanym ubraniu, ten sam, który poprzedniego dnia przedstawił się w pracowni krawieckiej jako pisarz kompanijny. Jakub spróbował go wyminąć, lecz ów nie ustępował.
   Teraz Stern stracił cierpliwość.
   – Czy my się znamy?
   – Nu, jeszcze nie. Nazywam się Mosze Halewi – powiedział Żyd, kłaniając się nisko i wyciągając rękę do przywitania.
   Dziennikarz potrząsnął chudą dłonią, jakby chciał mu pogruchotać palce. Intruz aż podskoczył z bólu.
   – Sprawdziłem, pan jesteś naprawdę ten sławny redaktor Jakub Stern z „Kuriera” – oznajmił, rozcierając palce.
   Stern niechętnie przytaknął, przypominając sobie, że chudzielec z rachityczną bródką opowiadał poprzedniego dnia, jakoby był w wojsku świadkiem jakiejś egzekucji.
   – Mam dla pana nadzwyczajną wiadomość.
   – Co za wiadomość? – Jakub nadstawił uszu.
   – Nie tu, sza. Nie będziemy rozmawiać na ulicy. – Spojrzał nieufnie w stronę Auerbacha. – Czy zechciałby pan pójść ze mną w pewne ustronne miejsce? Niech pan się nie obawia – dodał, widząc w oczach dziennikarza rezerwę.
   Halewi, milcząc, prowadził Sterna na skróty. Ze Smoczej skręcili w Starozakonną. Potem szybkim krokiem weszli w jakiś zacieniony, śmierdzący moczem zaułek. Przemknęli przez wiejącą przeciągiem bramę i znaleźli się na niewielkim podwórku, otoczonym ceglanymi domami, do których przymocowane były jak jaskółcze gniazda zagracone balkony, drewniane schodki i dziwaczne dobudówki o niewiadomym przeznaczeniu.
   Szli dalej. Przekroczyli bramę i zatrzymali się na podwórzu, udekorowanym klatkami dla królików, gołębnikami i przekrzywionymi wychodkami.
   Przewodnik niespodziewanie stanął przy zardzewiałym trzepaku i zastanawiał nad czymś. Powiedział do siebie coś, co zabrzmiało jak „ha” lub „ba”, i wszedł do pobliskiej sutereny, zupełnie nie zwracając uwagi na nowego kompana. Stern siłą rzeczy skierował się za nim.
   W niewielkim i ciemnym pomieszczeniu, do którego weszli, stały okrągłe stoliki przykryte serwetami, sięgającymi zdeptanej podłogi. Na jednym z nich w ceramicznej menorze paliła się nadtopiona świeca, rozpraszająca mrok migotliwym płomieniem. Pobieloną ceglaną ścianę obok wygasłego kominka ozdabiał olejny obraz, z którego gapił się na Sterna brodaty starzec w futrzanej  czapce na głowie. Starzec miał wyłupiaste oczy i redaktor odniósł wrażenie, jakby go śledził. U sufitu wisiała miotełka z nostrzyka, wypełniająca pomieszczenie delikatną słodkawą wonią. W powietrzu unosił się też zapach owoców. Możliwe, że za zasłoną z szarego koca wisiały sznury suszonych jabłek i gruszek.
   – Mam pecha. W zeszłym tygodniu straciłem pracę – zakomunikował Halewi i siadł przy najdalszym od drzwi stoliku, zwrócony twarzą do wejścia, jakby chciał kontrolować sytuację. – Gdybym coś zjadł, na pewno przypomniałbym sobie to, co pana interesuje.
   – Na co ma pan ochotę? – zapytał dziennikarz, poprawiając skwierczącą świecę. – Poproszę o menu.
   – W tym lokalu dań się nie wybiera. Zaraz podadzą najlepszy we Lwowie czulent! – usłyszał dumną odpowiedź. – Ale chyba nie jest pan, panie redaktorze, wybredny?
   Czekali chwilę w milczeniu. Stern próbował zgadnąć, jaką pracę stracił jego przewodnik. Zazwyczaj, gdy patrzył na człowieka, a także gdy słuchał jego głosu, potrafił niemal bezbłędnie określić jego profesję, lecz tym razem ta sprawdzona metoda z jakiegoś powodu zaszwankowała.
   Zgarbiony rozmówca mógł być zarówno buchalterem, jak i nauczycielem matematyki, a może nawet graczem giełdowym, jednak z pewnością był nieudacznikiem, który imał się w życiu różnych zajęć, nie mogąc skupić się na tym, które dałoby mu upragnione pieniądze. Jego lewe oko szpeciło bielmo, które opalizowało w świetle świecy i zmuszało go do ciągłego przekrzywiania głowy, jakby kpił ze słuchacza.
   Redaktor przerwał rozmyślania, gdyż do pomieszczenia weszła dziewczynka w wyciągniętym do kolan swetrze, w za dużej kiecce i z dwiema miskami napełnionymi parującą kaszą. Rozczochrana kelnereczka o delikatnych rysach postawiła przed gośćmi naczynia i położyła obok nich łyżki. Potem zakręciła piruet na jednej nodze i wybiegła, o mało nie gubiąc drewniaków.
   Potrawa była gorąca. Z pewnością przed chwilą czekała na nich w szabaśniku. Mosze przełknął głośno ślinę i natychmiast zanurzył łyżkę w kaszy. Mlaskał głośno i mruczał niczym kot, jakby jego podniebienie doświadczało niebiańskiej rozkoszy. Wkrótce blisko połowa potrawy, składającej się z kaszy, cebuli, fasoli oraz gęsiny, znikła z miski. Gdy na jej dnie pokazało się ugotowane na twardo jajo, wyprostował się i odetchnął głęboko, jakby dostał od Pana Boga przepustkę na nowe życie.
   – Czasem zostawała u mnie na noc – oświadczył, jakby Stern wiedział, o kogo chodzi.
   – Kto?
   – No, Lea, Lea Falk. Ta smarkula, którą wychowywał krawiec. Redaktor spojrzał pytająco na rozmówcę.
   – Tfu-tfu! Nie to, co pan sobie pomyślał – odparł z lekkim zakłopotaniem, przepoławiając brzegiem łyżki jajo, prezentujące się jak wielkie bawole oko. – Ma pan nieobyczajne skojarzenia, a ja chciałem tylko powiedzieć, że Lea panicznie bała się Szczęściarza.
   – Dlaczego się go bała?
   – A jak pan myśli? – odparował Mosze skrzeczącym głosem jak z zacinającej się pozytywki.
   Rozmowa zaczęła redaktora denerwować. Nie znosił, gdy na pytanie odpowiadano mu pytaniem. Odłożył łyżkę, przetarł dłońmi twarz i ciężko nabrał powietrza.
   Nie zdążył jednak pouczyć swego rozmówcy, gdyż ta sama zachwycająca kelnereczka pojawiła się w suterenie z blaszanymi kubkami. Tym razem przyniosła kisiel żurawinowy, w którym pływały goździki, jak ułamane zapałki. Postawiła naczynia na stoliku i uciekła, wesoło podrygując.
   Sternśledził ją wzrokiem, aż znikła na prowadzących na górę schodkach.
   – Bawi się pan ze mną w kotka i myszkę, panie Halewi?
   – Aj-ja-jaj. Chcę tylko panu redaktorowi pomóc. A pan jesteś strasznie nerwowy – seplenił z jajkiem w ustach Mosze. – Można przecież wykoncypować, że Aaron nie rozpieszczał Lei.
   – Nie był to grzeczny wujaszek, który dzielił się z innymi własnym szczęściem?
   – Szczęście to on dawał tylko sobie. Lea zbierała od niego ostre cięgi. Trzeba było widzieć jej plecy. Posiekane jak wołowy zraz. Tylko ręce i nogi oszczędzał, a wie pan dlaczego? Przepraszam, że znowu pana pytam. – Przełknął ostatnią porcję jajka i czknął głośno. – On pamiętał, że ta mała musi tańczyć za pieniądze. To dlatego ludzie mówili, że śmierć byłaby dla niej wybawieniem.
   – Sugeruje pan, że mała nie żyje? Przecież do tej pory nie znaleziono jej ciała. Może ktoś ją przygarnął, a może sama gdzieś się ukrywa? Dzieci mają swoje przemyślne kryjówki.
   – Ja tam mam inne przeczucie, a moje przeczucie rzadko mnie myli – powiedział, spuszczając wzrok.
   – Sądziłem, że Lille był lubianym człowiekiem. Dostawał mnóstwo zleceń, bo szył na miarę. Odwiedzali go ludzie ze świecznika, jedynie polecani.
   – To, że miał sporą klientelę, jeszcze niczego nie dowodzi. Szanowny pan Stern również się u niego obstalował, ale wszystko to, co zarobił krawiec, trafiało do jednego banku.
   – Gdzie?
   – O tu! – Halewi uderzył kantem dłoni w gardło. – Przepijał również to, co wpadło do jego czapki, gdy mała tańczyła w spelunach.
   – W jakich spelunach?
   – A czy to takie ważne? – odpowiedział i zaraz się zmitygował, widząc wściekłe spojrzenie redaktora. – No, bywali Pod Śledzikiem, czasem tańczyła w Piekiełku albo w Engelkreisie, a nawet zachodzili do Knoblocha. Fikała tam koziołki jak cyrkowa małpka.
   – Mała znika, a jej opiekun powiesił się na krawacie? Może zostawił jakiś list.
   – Nie ma żadnego listu, bo pierwszy bym o nim wiedział – dodał Mosze, sięgając palcami po kiszonego ogórka.
   – Jak pan wyjaśni zniknięcie Lei?
   – Myślałem, że to właśnie pan, wielki znawca lwowskich zbrodni, rozwiąże tę zagadkę.
   Stern kolejny raz zacisnął zęby z wściekłości. W ciszy słychać było nad ich głowami irytujący łomot. Najpewniej ktoś maglował na stole pościel drewnianą tarą.
   Halewi znowu sięgnął po ogórka. Posiekał go pożółkłymi zębami i przełknął. Następnie wytarł rękawem brodę i nie odrywając kubka od ust, wypił kisiel, gulgocząc przy tym jak indor.
   Stern nie był entuzjastą czulentu. Tradycyjne żydowskie danie wydawało mu się za tłuste. Z nadzieją zanurzył usta w żurawinowym kisielu, lecz ten okazał się być gęsty jak klej stolarski. Zniechęcony odstawił kubek na blat i wstał. Halewi także szykował się do wyjścia. Gdy redaktor zabrał zkrzesła garnitur zawinięty w papier, jego rozmówca przyjął ton kaznodziei.
   – Nieszczęście samo nie przychodzi, panie Stern. Aaron Lille wyrzekł się Boga, to i Bóg wyrzekł się Aarona.
   – Muszę się z panem zgodzić – rzucił redaktor na odczepnego. – Czego pan ode mnie oczekuje za te informacje?
   Halewi zwlekał z odpowiedzią, zajęty wydłubywaniem spomiędzy zębów łuski z kaszy.
   – Mam delikatną prośbę do szanownego pana. Ja się tylko wstydzę o niej głośno powiedzieć – zapiszczał i podrapał się w szyję. – Czy zechciałby pan zapłacić za mój obiad? Tak się składa, że akurat dziś moja głęboka kieszeń nie dysponuje wolnymi funduszami.
   Stern przystał na tę propozycję. Kiedy pojawiła się mała rozczochrana pomocnica, Jakub wyjął pieniądze z portmonetki i położył na stoliku. Zamówił jeszcze dwie setki śliwowicy ekstra, która zdaniem Halewiego idealnie pasowała do czulentu.
   Wódka o słomkowym kolorze okazała się aromatyczna i mocna. Halewi stał się po niej jeszcze bardziej rozmowny. Zdradził, przyciszając głos, że jego ręce nigdy nie zhańbiły się pracą.
   – Więc z czego pan żyje? – Stern przeszył go wzrokiem.
   – Nu, z dobrych rad – odpowiedział poważnym głosem. – W kamienicy wygadują, że jestem luftmensch, że żyję powietrzem. Zazdroszczą mi, że znam pół Lwowa i że wszystko potrafię załatwić.
   – W takim razie mam do pana interes – podchwycił szybko Stern, żydłacząc.
   – A co pan chcesz? – odparł śpiewnie Halewi, dumnie wypinając cherlawą pierś.
   – Nic szczególnego. Chciałbym tylko obejrzeć zeszyt, w którym Lille zapisywał swoich klientów.
   – Zobaczę, co da się zrobić, ale nic nie obiecuję. Odwiedzę pana w redakcji, po pogrzebie Szczęściarza. A propos, czy pan też wybiera się na tę smutną uroczystość? – Halewi podniósł się zza stołu.
   Stern przytaknął i spojrzał na małą kelnereczkę, która poślinionymi palcami wprawnie zgasiła świecę.
   – Chowają go jutro na Janowskich mogiłkach, o drugiej po obiedzie.
   Siadł za swoim biurkiem i wkręcił czystą kartkę w continentala. Myśli same spływały mu na czubki palców, które uskuteczniały szalony taniec po klawiaturze. Dźwignia karetki wybijała niespokojny rytm, taśma się przesuwała, a wałek obracał. Nagle Stern przestał barabanić w okrągłe klawisze i się wyprostował.
   Przypomniał sobie swój straszny sen z ostatniej nocy, w którym osaczony w pustym mieszkaniu wbił krawieckie nożyce w brzuch pochylającego się nad nim diabła.
   – Znalazłem brakujący element układanki! – oznajmił poważnie.
   – Jakiej układanki? – zaciekawiła się Wilga.
   – W tym dniu, kiedy znikła Lea, Aaron Lille raczył się z Auerbachem wódką. Kiedy jej zabrakło, Szczęściarz wysłał małą do pobliskiego sklepu. Pech chciał, że akurat wtedy szedłem do przymiarki i zderzyłem się z nią pod sklepem. Mała upadła i stłukła butelki. Chciałem jej dać dwa złote, wołałem za nią, lecz uciekła przerażona. Zastanawiam się, czy to nie z mojego powodu...
   – Co?
   – No wiesz...
   Nie zamierzała go pocieszać. Brała teraz cichy odwet za upokorzenia, którymi ją niedawno dotknął.
   – Co było dalej? – zapytała z kamienną miną.
   – Dozorca wygadał się Halewiemu, że czekali blisko godzinę, lecz mała nie wracała. Zrobił się wieczór, Szczęściarz wściekł się nie na żarty. Odgrażał się, że zbije ją na kwaśne jabłko. Dopiero nad ranem, gdy dozorca sprzątał obejście, znalazł pod śmietnikiem walizkę.
   – Więc to Halewi powiedział ci, że Aaron wykończył dziewczynkę za dwa złote?
   Jakub ociągał się z komentarzem. Czuł przez skórę, że Wilga za bardzo się pośpieszyła z tą puentą. Zgodził się, że nie można czekać z wiadomością w nieskończoność, a ponieważ sam był zamieszany w sprawę, tym razem to nie on, lecz de Brie miała spić słodką śmietankę.
   Artykuł pisał się sam. De Brie wystukała chwytliwy tytuł: „Czy musiała zginąć za dwa złote?”, a potem zapełniła jeszcze dwie strony, wykorzystując wszystkie zdobyte informacje. Zadowolona, strzepnęła palcami włosy i zbiegła z tekstem do sekretariatu.
   Opuścił redakcję dziesięć po czwartej i tak jak to wcześniej zaplanował, zaszedł na Zieloną, odwiedzić Samuela Hillela, przyjaciela ze szkolnych lat. Chciał mu zadać kilka pytań związanych ze śmiercią krawca.
   Adwokat od dawna mieszkał na pierwszym piętrze w starej dwupiętrowej kamienicy. Od blisko roku błąkał się sam po wielkim mieszkaniu, wciąż wspominając niedawny wyjazd do Palestyny, gdzie została jego żona Marie i syn Izaak.
   Jakub przywitał się serdecznie z kolegą.
   – Czy znasz już ostatnią nowinę?
   W powietrzu unosił się orzeźwiający zapach świeżo zmielonej kawy.
   – A o którą pytasz? – Samuel zmrużył oczy. – Bo jeśli interesuje cię śmierć Szczęściarza, nie mam ci nic nowego do powiedzenia.
   – A więc już wiesz?
   – We Lwowie plotka jest szybsza od telegrafu – zaśmiał się Samuel i zaprosił gościa do salonu.
   Dziennikarz położył na krześle zapakowany w papier garnitur i rozsiadł się w fotelu. Czekał na wyjaśnienia. Uważał, że ma do nich prawo, bo to właśnie adwokat polecił mu krawieckiego mistrza.
   – Czujesz się oszukany? Pytałeś o dobrego krawca i nie jesteś zadowolony?
   Stern po nieprzespanej nocy był rozdrażniony i nie miał chęci wysłuchiwać pokrętnych argumentów.
   Adwokat, widząc to, zaproponował na początek kawę, lecz Jakub podziękował uprzejmie. Gospodarz wybrał więc (z niekończących się zapasów swojego barku) bardziej odpowiednie lekarstwo, Aprikosen Likör z wytwórni Baczewskiego. Nalał wódkę do kryształowych kieliszków, podał jeden gościowi i, jakby mimochodem, dodał, że ów krawiec zdobył praktykę, szyjąc wojskowe mundury. Że był prawdziwym szczęściarzem, bo kula wystrzelona przez rosyjskiego piechura w czasie kampanii w Karpatach odbiła się od austriackiego bączka na czapce, nie robiąc mu najmniejszej krzywdy. I wydawać by się mogło, że Lille wrócił z tej wojny bez szwanku, lecz wkrótce się okazało, że to nie ten sam człowiek. Zrobił się porywczy, niesłowny, a smutek topił w alkoholu. Swoim zachowaniem odstraszał wielu klientów, lecz wciąż byli tacy, którzy chcieli skorzystać z jego nadzwyczajnych umiejętności krawieckich.
   – Był szczęściarzem również dlatego, że widział kogoś, kogo sobie bardzo ceniłem – zakończył adwokat tajemniczo.
   – Kogo? – Jakub odstawił kieliszek na brzeg stołu.
   Samuel stanął na tle okna. Ostre światło poraziło Sterna tak, że zmrużył oczy. Słyszał tylko zachrypnięty głos przyjaciela.
   – Swietłanę Sołowiową. Właśnie u niego zamówiłem dla nieboszczki suknię pogrzebową. Wymawiał się, że szyje tylko dla mężczyzn, lecz trzeba przyznać, że hrabina dzięki niemu prezentowała się w trumnie nad wyraz godnie.
   – Chcesz powiedzieć, że Lille był uczciwym i praktykującym Żydem? Więc może mi wyjaśnisz, dlaczego znikła jego przybrana córka? – Stern uśmiechnął się cierpko.
   – Wcale nie jest pewne – Hillel pozbył się świetlnej aureoli, przechodząc w drugi kąt pokoju – że właśnie on maczał w tym palce.
   – Lecz wszystko na to wskazuje – powiedział Jakub chłodno.
   Adwokat przechylił butelkę i ponownie napełnił kieliszki likierem. Morelowy trunek Baczewskiego był doskonały. Jakub chuchnął po nim w zwiniętą pięść.
   – Słyszałem też takie głosy, że męczyły go wyrzuty sumienia, a to przecież najsurowszy sędzia.
   Stern nie dał się zwieść słowom adwokata.
   – Co Aaron Lille robił z pieniędzmi? Szył jeden, a może nawet dwa ancugi na tydzień. Nie wszystko szło na przelew.
   – Może miał przyjaciółkę? A może... – Hillel zawiesił głos.
   – Może?
   – Krążą po mieście dziwne plotki, że... – Adwokat nie dokończył myśli i jakby bał się swojego sądu, machnął ręką. – Wiesz, kiedy go chowają? – prędko zmienił temat.
   – Jutro o drugiej na cmentarzu Janowskim.
   Ustalili,że się spotkają w czasie uroczystości żałobnej. Jakub się podniósł. Nie chciał przeciągać wizyty.
   – Dzieci zapomniały, jak wygląda ich ojciec? – zażartował Hillel, czując, że dalsza rozmowa mogłaby zaprowadzić ich w ślepy zaułek.
   Z garniturem pod pachą i z kapeluszem w dłoni Stern zajrzał jeszcze przez uchylone drzwi do biblioteki, w której na okrągłym stoliku stała rozstawiona szachownica.
   – Wszystko się zmieniło od twojej poprzedniej wizyty – objaśnił Hillel, podając dłoń przyjacielowi. – Przed tygodniem niespodziewanie czarne uzyskały przewagę piona, lecz białe nie zamierzają się tak łatwo poddać!
   Kelner natychmiast poznał klienta i już przy wejściu zapytał go uprzejmie, czy ma podać szklaneczkę zimnej wody, lecz nieoczekiwanie otrzymał zamówienie na lody orzechowe. Był zaskoczony. Pierwszy raz całkowicie pomylił się w ocenie gościa, a przecież pracował w Wiedeńskiej niemal pięć lat.
   Powstrzymując się przed splunięciem do pucharka, przyniósł z kuchni zamówiony deser i postawił go przed eleganckim mężczyzną. Gość palił teraz papierosa i czytał gazetę oprawioną w drewniane trzymadło. Miał dobry gust. Interesowała go polityka i kronika kryminalna. Nie był też ponurakiem,jak się na początku wydawało. Przez cały czas tajemniczo się uśmiechał, jakby przeczytał dobry dowcip. Wydawał się być szczęśliwy, gdy posrebrzanym widelczykiem wgryzał się w aromatyczną gałkę, posypaną zmielonymi orzechami.
   Kelner też miał przy sobie łyżeczkę. Jego srebrna ozdoba tkwiła dumnie w kieszonce bordowej marynarki. Zazwyczaj służyła mu do wyciągania utopionych w potrawach much, lecz wśród obsługi żartowano, że wyjątkowo ważną funkcję pełni w toalecie, umożliwiając mu oddawanie moczu bez dotykania przyrodzenia. Na tę myśl o mało nie parsknął śmiechem.
   Klient wytarł usta serwetką i zamówił lampkę madery, co jeszcze bardziej zdziwiło kelnera. Garson wiedział od starszych kolegów, że przy odrobinie chęci i cierpliwości można swoich gości wychować. Był rad, że właśnie jemu trafił się taki przypadek.
   Mężczyzna za stolikiem nieśpiesznie wypił wino i znowu uniósł rękę, prosząc o rachunek. Teraz wypielęgnowana ręka sięgnęła do portfela i zostawiła na talerzyku obok należności pięćdziesiąt groszy napiwku. Ten gest przełamał ostatecznie niechęć kelnera. Czuł, że między nimizawiązuje się cienka nić porozumienia. Wiedział też, że od tej pory w żadnym wypadku nie wolno mu gościowi pluć do talerza ani zostawić w rękawie jego płaszcza śmierdzącej pamiątki jak jego niewychowany poprzednik. Zadowolony podszedł do pikolaka, czapkującego gościom w drzwiach. Strzelił go po ojcowsku w kark i w zwięzłych słowach podzielił się z nim kolejną życiową lekcją.
   Zamienił się w gniazdo. Był stertą patyków przytwierdzonych do potężnej starej sosny na skraju mokradeł. Kiedy niebezpieczeństwo minęło, podniósł głowę, odczarowując kamuflaż. Świeciło słońce. Orzeł zamknął oczy i zapadł w drzemkę. Śniło się mu, że leci nad rzeką pełną rybi żab. Za wodospadem, na wyciągnięcie szponów, zamarł wielki, cętkowany pstrąg. Nagły huk strzelby rozdarł powietrze i sen się ulotnił. Ptak niespokojnie poprawił dziobem jaja, a potem włożył głowę między skrzydła, lecz długo nie mógł zasnąć.

    
   Piątek, 24 marca 1939
   Obudził się ze strachem, bo przyśniło mu się, że jakaś zakapturzona postać uprowadziła Piotrusia i Kasię. Wyraźnie widział, jak zniknęli w gęstej mgle zaścielającej miasto, i nie potrafił ich odnaleźć.
   Spojrzał na wiszący na ścianie zegar i oprzytomniał. Dochodziła dziewiąta. Córka od godziny była w szkole, Anna udzielała w aptece porad pacjentom, a Piotruś...
   Pobiegł sprawdzić, co się dzieje z synem. Uspokoił się, gdy zobaczył go w pokoju dziecięcym, tarzającego się na dywanie obok dokazującej Magdy, pomocy domowej. Przywitał się z nimi i poprosił dziewczynę, by Boże broń nie spuszczała synka z oczu.
   W kwadrans zrobił toaletę i zaszedł do kuchni. Zjadł kanapki z jajkiem, a potem nachylił się nad zlewem i jak za szczenięcych lat odkręcił kran i napił się zimnej wody, parskając jak koń. Zaplanował na dzisiaj odwiedziny u rodziców. Oboje w ostatnich latach podupadli na zdrowiu. Zwłaszcza matka potrzebowała stałej opieki. Ojciec robił, co mógł, lecz Jakub przekonał go w końcu do zatrudnienia na pół etatu wykwalifikowanej pielęgniarki.
   Przed wyjściem z domu jeszcze raz zajrzał do pokoju dziecięcego. Ucałował Piotrusia i poprosił Magdę, by przekazała Annie, że wróci wieczorem. Potem włożył nowiutki garnitur i płaszcz. Poprawił przed lustrem jedwabny krawat w prążki i nasunął na czoło rondo kapelusza.
   Czwarty dzień wiosny był posępny. Wiatr szybko przesuwał chmury i zanosiło się na deszcz. Pożałował, że nie zabrał parasola. Tramwaj uciekł mu sprzed nosa, lecz na szczęście znalazła się wolna dorożka. Jakub zamówił kurs do centrum. Wysiadł na placu św. Ducha. Planował kupić przy Rynku miód, szynkę i kruche ciasteczka waniliowe. Zapłacił za kurs, a gdy buda odjechała, niespodziewanie poczuł na głowie ciężkie krople. Deszcz przybierał na sile, więc ruszył biegiem w stronę katedry łacińskiej. Tam postanowił przeczekać ulewę.
   Katedra była pełna. Skończyła się poranna msza, ale nikt jeszcze nie wychodził. Jakub przystanął za ostatnim rzędem ław.
   Niespodziewanie z rozerwanej deszczowej chmury wpadł przez witraż snop światła, oświetlając ukrzyżowane stopy Pana. Ktoś w nawie bocznej odkaszlnął głośno, a potem ciszę przerwały dwa niebiańskie głosy. Ubrane na czarno kobiety, stojące przy marmurowym reliefie Katarzyny Jabłonowskiej, śpiewały Stabat Mater. Dźwięki jak niewidoczny bluszcz oplatały ambonę, filary i wysokie, turkusowe sklepienie. Skrzypce i wiolonczela uderzyły gwałtowną wibracją tonów, aż Jakub poczuł ciarki na plecach.
   Flammis ne urar succensus, per te, Virgo, sim defensus in die iudicii.
   „Ogień mnie nie spali – przetłumaczył sobie w myśli. – Przez Ciebie, Dziewico, będę ocalony, w dniu Sądu Ostatecznego”.
   Stał za plecami chudej kobiety ubranej w beżową garsonkę. Jej głowę przykrywał toczek w takim samym kolorze, a spod niego spływały na szyję pasemka siwych włosów. Obok niej siedział młody mężczyzna w eleganckiej popielatej marynarce z różańcem w ręku. Miał podgolony kark i kształtne, przylegające do głowy uszy. Kobieta pochyliła się i niechcący strąciła modlitewnik, który spadł na posadzkę. Jakub szybko go podniósł. Wtedy mężczyzna (najpewniej jej syn), obrócił się i dyskretnym uśmiechem mu podziękował.
   Quando corpus morietur,
   fac ut anima donetur
   Paradisi glória. Amen.
   Śpiew umilkł, lecz wierni wciąż siedzieli nieporuszeni, a potem jak przebudzeni z letargu, szurając nogami, wyszli na plac Kapitulny. Akurat deszcz przestał padać i nieśmiało zaświeciło słońce. Jakub ruszył po mokrym bruku na Rynek po wiktuały.
   Dochodziła jedenasta, gdy z zakupami wspinał się na drugie piętro kamienicy Pod Kozą na Kazimierza Wielkiego. Ojciec otworzył drzwi i aż syknął na jego widok, ledwie powstrzymując się od wymówek. Jakub nie przejął się zbytnio tym chłodnym przyjęciem. Wyładował w kuchni przyniesione produkty i poszedł do sypialni zobaczyć matkę.
   Znowu go nie poznała. Pogrążona w swym urojonym świecie, mrucząc jakąś piosenkę, wydzierała z szarego papieru łabędzie, a może to były gęsi. Podłoga wokół wózka zaścielona była grubą warstwą papierowych ptaków. Zostawili ją samą i wrócili do kuchni.
   Ojciec nastawił na kuchence wodę na herbatę.
   – Kiedy przyjdzie pielęgniarka?
   – Wyszła przed tobą! – sarknął ojciec.
   – Co powiedziała?
   – Nic. A co miała powiedzieć, że czekamy z matką na śmierć?
   Jakub kolejny raz obejrzał bogoojczyźniane pamiątki ojca. Akwarelkę Szarża pod Somosierrą namalowaną przez Jerzego Kossaka i portret Piłsudskiego z dłońmi opartymi na rękojeści szabli. Potem posrebrzany ryngraf z powstania styczniowego i Album Legionów Polskich, który ojciec dostał od kolegów na zakończenie służby wojskowej. Drugą ścianę zdobiły pawie pióra, wenecka maska i wypłowiałe plakaty teatralne, które od lat gromadziła matka. Najważniejszy z operetki Offenbacha Piękna Helena z datą 9 października 1903 roku. Spektakl rozpoczynał się o godzinie siódmej wieczorem. Jakub nigdy się nie dowiedział, dlaczego ów plakat był dla niej taki ważny.
   Chciał zapytać go o tę datę, gdy nagle usłyszeli hałas z sypialni. Obaj rzucili się do drzwi. Matka leżała obok przewróconego wózka i nieporadnie próbowała wstać. Na szczęście nic się jej nie stało. Jakub podniósł ją, a ojciec postawił wózek. Okryli ją troskliwie pledem, a na stopy włożyli filcowe meszty.
   Ojciec podał jej herbatę i maślane ciasteczka na talerzyku, a Jakub opowiedział o wnukach. Chyba coś rozumiała, bo leniwie otwierała oczy i uśmiechała się anielsko. Mówiła coś do siebie. Powtarzała jedno słowo: „Anioł”, a może to było „Anna”?
   Kwadrans na drugą Jakub pożegnał się z rodzicami. Powiedział, że się postara zajrzeć następnego dnia, choć sam nie bardzo wierzył w tę obietnicę.
   Deszcz przestał padać, gdy wysiadł z tramwaju przy Pilichowskiej. Kiedy pasażerowie odeszli, podniósł z międzytorza kamyk i schował go do kieszeni spodni.
   Szedł wzdłuż żeliwnego ogrodzenia, aż do Złotej. Minął bramę cmentarną, budynek administracji i dom przedpogrzebowy. Patrzył na macewy pokryte hebrajskimi napisami. Dekorowały je reliefy upamiętniające imiona zmarłych i pracę, jaką wykonywali za życia.
   Już z daleka dostrzegł zgromadzony na wzgórzu tłum. Dotarł tam w kilka minut i jak inni stanął niedaleko wykopu. Niespodziewanie chmury się rozstąpiły, wyjrzało słońce i nad Kleparowem pokazała się podwójna tęcza.
   W ciepłych promieniach słonecznych grzało się na marach ułożone w prostej sosnowej trumnie bez wieka ciało krawca Aarona Lillego. Zawinięte było w całun i wyglądało niczym olbrzymi kokon, z którego ma się wykluć monstrualna poczwarka.
   Stern się rozejrzał. Z jego lewej strony stał Szymon Auerbach, dozorca. W eleganckim garniturze ze złotą dewizką wyglądał jak milioner. Z prawej przystanął Halewi w swoim podniszczonym garniturze. Obracał w chudych palcach czarny kamyk i bujał się w takt recytowanej przez rabina modlitwy. Kiedy zobaczył Sterna, uśmiechnął się cierpko. Za nim kryła się cycata kobieta o grubej, wywiniętej dolnej wardze. Jej głowę okrywała biała chusta. Wyraźnie unikała wzroku redaktora. To właśnie ona zachęcała zebranych, by natychmiast powiesili wstrętnego goja dla wyrównania rachunków. Przy niej prężył się policjant z posterunku przy Kurkowej, w asyście ryżego tajniaka wbitego w czarny garnitur. Co oznaczała obecność stróżów prawa? Chyba nie przyszli tu po to, by oddać wisielcowi ostatnią przysługę.
   Jakub zbliżył się do Samuela i w milczeniu uścisnął mu rękę. Miał dziwne wrażenie, że rozpoznaje na żałobnikach ubrania, które wyszły spod igły Szczęściarza. A im dłużej się przypatrywał, tym bardziej był pewny, że włożyli je umyślnie, by oddać zmarłemu cześć.
   Kiedy rabin zakończył śpiew, Halewi sięgnął do kieszeni, by odczytać spisaną na kartce mowę pogrzebową. Był mocno zdenerwowany, bo zajęty przygotowaniem do pogrzebu, zapomniał jej. Teraz próbował naprędce przypomnieć sobie napisany tekst, lecz jego myśli były nieposłuszne.
   Przemowa była wygłoszona w jidysz. Z pojedynczych słów Stern się domyślił, że Halewi mówi o Bogu, który kazał jednego dnia spocząć nieszczęśnikowi w dobrym miejscu.
   A im bardziej mówca się starał, tym bardziej jego opowieść piękniała, jakby za życia Szczęściarz był świętym.
   Stojący obok Sterna Hillel tłumaczył mu najważniejsze zdania. Mosze opisał życie Aarona Lillego. Wspomniał o ojcu, genialnym siodlarzu, i matce, która zajmowała się wyrobem cudnych peruk na mądre głowy. Mówił o przeciwnościach losu i o ogromnym poświęceniu, jakie krawiec włożył w prowadzenie domu i wychowanie Lei. Zaznaczył, że szlachetny Lille troszczył się także o rozwój jej kariery muzycznej. Dodał, że gdyby nie zły los, tańczyłaby lepiej niż Isadora Duncan.
   W tym momencie rabin nerwowym krokiem zbliżył się do niego i wyszeptał mu coś do ucha. Halewi kiwnął głową, po czym nabrał powietrza do płuc i zakończył: „Opadł sznur, zerwana została więź”. Jego słowa zabrzmiały niemal jak szyderstwo, także dla Samuela, który po cichu przetłumaczył Jakubowi tę starą żydowskąsentencję.
   Halewi szybko ustąpił miejsca rabinowi, który donośnie odmówił kadisz. Kiedy przebrzmiały słowa modlitwy, członkowie bractwa pogrzebowego, Chewra Kadisza, odkryli kaptur zakrywający głowę i szyję zmarłego, by zebrani mogli jeszcze raz go zobaczyć.
   Szczęściarz wyglądał dostojnie. Miał podkrążone oczy, posiwiałą brodę na policzkach i rude włosy, spływające na szyję. Podciągnięty nienaturalnie wysoko kołnierz białej koszuli skutecznie zakrywał wisielczą bruzdę.
   Wkrótce członkowie bractwa pogrzebowego naciągnęli kaptur na głowę zmarłego i przenieśli ciało z otwartej trumny do oszalowanej deskami jamy. Rozległo się ogłuszające zawodzenie płaczek. Teraz na ustach krawca ułożona została mała deseczka, a na niej żelazna kłódka, zamykająca jego usta na wieczność. Na ten znak żałobnicy ustawili się w kolejkę, by zasypać ciało ziemią. Ludzie zmieniali się przy rydlu, unikając pośpiechu zgodnie z ceremonią. Każdy chciał oddać zmarłemu ostatnią przysługę. Słychać było głośne wzdychania i posapywania.
   Stern wyjął z kieszeni spodni swój kamyk z torowiska tramwajowego i położył go na uklepanej ziemi. Na świeżo usypanym grobie wyrósł wkrótce kamienny kopczyk.
   Słońce zaszło za chmury i znowu zbierało się na deszcz, gdy Stern z Hillelem wyszli z cmentarza na Pilichowską.
   – Co o tym sądzisz? – zapytał Stern.
   – Za wcześnie, panie redaktorze, na wyroki. Wpadnij do mnie jutro po południu, może znajdę odpowiedź na twoje wątpliwości?
   Pożegnali się przy Janowskiej. Hillel poszedł do rabina, Stern zaś w stronę przystanku tramwajowego.
   Musiał zajść do redakcji, by dokończyć artykuł i dowiedzieć się, co Wilga de Brie ustaliła nowego w sprawie zaginięcia małej. Nie zastał jej jednak w pokoju redakcyjnym. Na jego biurku leżała kartka wyrwana z notatnika z lakonicznym: „Porozmawiamy w poniedziałek, pozdrawiam, WdB”.
   Jakub siadł za maszyną i w kilkanaście minut opisał uroczystość pogrzebową, której był świadkiem. Nie wymieniał nazwisk. Zaznaczył tylko, że opiekun małej, krawiec mieszkający na Krakidałach, przy Smoczej, odebrał sobie życie z rozpaczy. Nie omieszkał podkreślić, że sprawą wciąż interesuje się policja i że jej funkcjonariusze dyskretnie obserwowali uroczystość pogrzebową.
   Na końcu tekstu wplótł dane z policji, które miały przyprawić czytelnika o zawrót głowy: „Czy zadajemy sobie pytanie – napisał – ile dzieci zaginęło w ostatnim roku we Lwowie? Z pewnością nie, a to przecież przerażająca statystyka! W ciągu roku pięciu chłopców i sześć dziewczynek w wieku od siedmiu  miesięcy do dwunastu lat nie wróciło do domu. Co się z nimi stało? Dlaczego nie cieszą swoich rodziców śmiechem? Policja odnalazła dotąd ciała dwóch chłopców. A inni? Ich śmierć mogła być dziełem przypadku, ale też nie musiała. Adaś K. ledwie trzysta metrów od domu wpadł do studzienki burzowej i po miesiącu wyciągnął go stamtąd pracownik z zakładu kanalizacji. Ciało drugiego, siedmioletniego Krzysia W., zostało przypadkowo odkryte przez zakochaną parę, szukającą ustronnego miejsca w lasku na Pohulance. Chłopczyk zaklinował się między gałęziami buka, tak nieszczęśliwie, że zmiażdżyły mu gardło i nie mógł zawołać pomocy. Czy ktoś mu w tym dopomógł?”.
   Po tym zdaniu Stern wzdrygnął się. Kilka razy przechodził z Anną i dziećmi obok zasuszonego i rozszarpanego przez ptaki nieszczęśliwca i ani razu nie przyszło mu do głowy, by zboczyć ze ścieżki i wspiąć się na skarpę przy strumieniu. Tak jak policja zastanawiał się, czy ktoś pomógł dwóm malcom zejść z tego świata. Pamiętał, w jak niebezpieczne zabawy się bawił, gdy był krnąbrnym dzieckiem. Kopał tunele w ziemi, w których mógł być pogrzebany żywcem. Wchodził w tartaku między potężne bale, które mogły go przerobić na miazgę. Przebiegał przed rozpędzonym pociągiem, ocierając się o śmierć i licząc na poklask takich samych jak on małych ryzykantów.
   Lecz co się naprawdę stało z pozostałymi zaginionymi dziećmi? Przecież nie rozpłynęły się w powietrzu. Czy ich rodzice mieli wciąż czekać, aż w wyjaśnieniu zagadki pomoże szczęśliwy przypadek? W lutym liczba ludności cywilnej we Lwowie przekroczyła trzysta osiemnaście tysięcy. Magistratpodawał, że w tym miesiącu zmarło i urodziło się trzysta czterdzieści osób. Tę statystykę zakłócali zaginieni.
   Ponownie wrócił do artykułu i dodał, że pod koniec uroczystości deszczowe chmury się rozstąpiły i nad Kleparowem ukazała się wspaniała podwójna tęcza.
   Zadowolony z dopisku zabrał kartkę i ruszył do sekretariatu, lecz niespodziewanie spotkał na półpiętrze Halewiego. Przywitał się z nim i przeprosił go na chwilę. Zaniósł tekst Kazi (która aż gwizdnęła z zachwytu, widząc Sterna w elegancko skrojonym garniturze), a potem zaprosił gościa do pokoju.
   Mosze z wielką atencją rozglądał się po dziennikarskich włościach. Ciekawiło go wszystko. Maszyny do pisania, a także stojące w szafie roczniki, słowniki i encyklopedie. Przyglądał się też powieszonej na ścianie mapie Lwowa i korkowej tablicy, do której Wilga i Jakub przypinali szpaneglami ważne wycinki z gazet. Nie ominął pokreślonego kalendarza z wykrzyknikami, kółkami i strzałkami oznaczającymi daty narad i spotkań.
   – Przykro mi, ale nie mam tego zeszytu, o który pan prosił – powiedział, czerwieniąc się jak sztubak. – Nie było okazji, by go odebrać, ale wymyśliłem rozwiązanie awaryjne. Postaram się wywabić Auerbacha z domu, jeśli zechce pan pofatygować się osobiście na Smoczą. Uprzedzę pana o tym telefonicznie – dodał, biorąc bez pytania leżącą na biurku wizytówkę. – Może jutro przed południem?
   Stern przytaknął niechętnie.
   – Mamy szabat – kalkulował po cichu Mosze – ale, o ile znam Auerbacha, na pewno zechce... – Nie dokończył i spojrzał uważnie na redaktora.
   Jakub zaproponował kawę.
   – Co do kawy, to owszem, owszem, jeśli moja skromna osoba nie sprawia panu kłopotu.
   Stern nalał wodę do elektrycznego czajnika i podłączył go do prądu.
   – Obiecałem opowiedzieć panu o pewnym zdarzeniu – zaczął z respektem gość, skubiąc bródkę, jakby tam kryły się jego mądrości. – Zastanawiam się, jak zacząć, bo to nieprawdopodobna historia.
   Stern nieporuszony czekał na rewelacje.
   – On tam ze mną był!
   – Kto, panie Halewi?
   – No, Aaron Lille!
   – Gdzie?
   – W czternastym roku w austriackim wojsku.
   – O czym pan teraz mówi? – Stern wskazał gościowi krzesło przy biurku Wilgi.
   – Staram się powiedzieć o pewnym zdarzeniu, ale pan ciągle mi przerywa. To właśnie on był wtedy odpowiedzialny za tę egzekucję – powiedział, bawiąc się porcelanowym słonikiem Wilgi.
   – Jaką znowu egzekucję?
   – Mówiłem już, ale pewnie nie zwracał pan uwagi, gdy – za przeproszeniem – leżał pan u krawca jak zarzynane prosię. Gdy byłem we wojsku, w 90. Pułku Piechoty, za Franciszka Józefa, to złapali dezertera. To był wysoki i przystojny chłop. Szeroki w barach, czarny, z dołeczkiem w brodzie. Zrobiło mi się go żal. A wie pan dlaczego? Bo gefrejter wyrwał się na kilka dni do Lwowa zobaczyć swoje dziecko. Jego żona miała właśnie urodzić, więc chłop myślał, że mu się uda. No, ale spotkał go paskudny pech, bo kiedy wracał od Ropicy Górnej, straże go nie poznały i ogłosiły alarm bojowy. Odpalili rakiety, w obozie zrobiło się widno jak w dzień. Wojskowy sąd się nie patyczkował. Po niecałej godzinie gotowy był wyrok. Ustawili nas o świcie nad potokiem. Pamiętam, jak od drugiego brzegu nachodziła na polanę mgła i okropnie grabiały mi palce. Dobosz grał na werblach, raz-dwa-trzy i raz-dwa-trzy, a oberlejtnant z cygaretką w zębach przechadzał się przed nami wte i wewte, wewte i wte. Wyzywał nas od śmierdzących tchórzy. Dawał na zachętę dwa dni urlopu, lecz nikt nie chciał wyjść z szeregu, by posłać kolegę na tamten świat.Wtedy pan oberlejtnant zmienił taktykę. Powiedział, że skoro jest dziś piętnasty, to zgodnie z datą wyznaczy piętnastego. I zaczęło się odliczanie. Pewnie pan nie uwierzy, gdy powiem, że wypadło na mnie! Byłbym katem swojego kolegi, panie redaktorze, gdyby ktoś nie zgłosił się za mnie na ochotnika.
   – Kto?
   Mężczyzna spojrzał tępo na Sterna.
   – Aaron Lille, Szczęściarz.
   – Chce pan powiedzieć...
   – Nu, nie przesłyszał się pan. To właśnie Szczęściarz założył mu na szyję stryczek i kopnął skrzynkę po granatach, na której stał uciekinier. Później wiele razy pytałem go, dlaczego to za mnie zrobił. Odpowiadał mi niezmiennie: to darmowa fatyga. Znowu pan mi nie wierzy?
   – Ależ wierzę, wierzę! – Jakub wyjął z szuflady biurka puszkę z arabiką. – Mam
   do pana jedno proste pytanie– rzucił, wsypując łyżeczką pachnącą kawę do filiżanek.
   – Chodzi panu o egzekucję?
   – Chodzi mi o zeszyt krawca. Czy domyśla się pan, kto po jego śmierci wertował te zapiski? Przypuszczalnie nie ma to dla sprawy żadnego znaczenia, ale... Z zeszytu wyrwano kartkę.
   – Pański niezawodny instynkt łowiecki podpowiada, że to coś ważnego? – dokończył Halewi kpiąco. – Cały Lwów wie, że Szczęściarz był głuchy. Lille zostawiał drzwi otwarte. Każdy mógł wejść do jego pracowni i wyrwać jakąś zakichaną kartkę. Może ktoś zalegał z opłatą i skorzystał z okazji, by się pozbyć długu? Żałuję, ale w tej sprawie niewiele mogę panu pomóc – zaskrzeczał Halewi, odbierając z rąk Sterna cukiernicę. – Ale, ale... – odmierzył jedną łyżeczkę – może coś wpadnie mi do głowy, gdy zechce mnie pan zaprosić kiedyś na obiad.
   Teraz Stern zaśmiał się głośno.
   – Umowa stoi!
   – Ha! Byłbym zapomniał, a przecież mam dla pana jeszcze coś. – Halewi sięgnął za pazuchę i wyjął małe kartonowe pudełko.
   – Co to jest?
   – Sam chciałbym wiedzieć! – odparł Mosze, sypiąc do filiżanki czwartą łyżeczkę cukru. – To są jakieś negatywy. Przed tygodniem krawiec poprosił mnie, by zrobić odbitki, ale, tfu, tfu, przepraszam za słowo – złapał się wymownie za usta – na śmierć o nich zapomniałem.
   Jakub schował pudełko do biurka.
   – Tak więc ostatnią osobą, która widziała małą Falkównę żywą, był Aaron Lille? – zapytał Jakub.
   – No i dozorca Auerbach – odrzekł gość, patrząc z zainteresowaniem na wiszący na ścianie plan Horbaya z wbitymi szpilkami, oznaczającymi ważne miejsca.
   – Kompan do szklanki?
   – To wyjątkowo celne określenie, panie Stern – podchwycił Halewi i z przymkniętymi oczami przełknął kolejny łyk aromatycznego naparu.
   – Czy mógłby mi pan podać swój adres, na wszelki wypadek, gdybym chciał się z panem spotkać?
   Halewi wystraszony poderwał się nerwowo i spiorunował redaktora wzrokiem.
   – To zbyteczne, gdy będzie trzeba, sam pana znajdę.
   Z Szewczenki wszedł w Kochanowskiego, zastanawiając się nad przesadną reakcją Halewiego. Minął przystanek, z którego niebieski tramwaj linii ŁD odjechał był w stronę św. Piotra i właśnie skręcał na Pohulankę, gdy jego uwagę przykuł niezwykły widok.
   Między stalowymi szynami, niedaleko peronu tramwajowego dreptał dostojnie olbrzymi kruk. Ptak obrócił się jak żołnierz na warcie. Z grubego zaciśniętego dzioba zwisała mysia głowa i ogon podobny do sznurka.
   Kruk, mieniący się w słońcu czernią i granatem, podskoczył wesoło, wypluł zdobycz i docisnął ją pazurem do granitowej kostki. Teraz już mógł spokojnie wydziobywać smakowite mysie wnętrzności, od czasu do czasu patrząc na natrętnego człowieka.
   Jakub zrobił w kierunku ptaka dwa kroki, lecz ten, znając jego możliwości, nawet nie zareagował. Stern wykonał kolejne dwa ruchy, w odpowiedzi ścierwojad odfrunął ze swym trofeum kilka metrów dalej. W tym momencie pojawił się nowy obserwator: ciemnowłosy gimnazjalista w granatowym uniformie. On także był zainteresowany niezwykłą scenką. Stanął przy Sternie i czekał na rozwój wydarzeń.
   Kruk precyzyjnie uderzył dziobem w pokryte sierścią truchło. Ruchliwy łeb odgiął się i wyszarpane mięso znikło w ptasim gardle. Jeszcze kilka razy czarny szpikulec celował w szczątki gryzonia. Na koniec kruk się otrzepał i wesoło podskoczył, jakby w tańcu.
   – To bardzo mądry ptak – powiedział chłopak szeptem.
   – Skąd wiesz? – zapytał tak samo cicho Stern.
   – Pan od przyrody mówił, że kruk zabija, kiedy musi. Nie tak jak ludzi, proszy pana.
   Ptak się rozejrzał, a upewniwszy się, że nie zostawił pysznych resztek, odleciał w stronę Filipówki. Nad wądołami porośniętymi buczyną zakrakał głośno, mocno uderzając skrzydłami.
   Podekscytowany uczniak szedł jeszcze za Sternem na Pohulankę i opowiadał o swoim panu od przyrody, który przeprowadzał w szkole niesamowite doświadczenia.
   Po obiedzie kopał ogródek, przypominając sobie słowa Halewiego. Potem zajrzał do pokoju Kasi.
   Córka pochylona nad biurkiem zawzięcie wcierała miękki grafit w kartkę, pod którą leżał zdjęty ze ściany korytarza ryngraf. Na środku strony w zeszycie do religii pojawiła się Matka Boska na maleńkiej tarczy w kształcie serca, z którego rozchodziły się promienie.
   I w tym momencie przypomniał sobie tekst, który pod koniec czerwca zamieściła w „Kurierze” szefowa działu kulturalnego, Halinka Badurek. Opisała w nim nadzwyczajne umiejętności Rafała Schermanna, polskiego psychografologa i jasnowidza, który z jednego podpisu zdołał wyczytać wiek, wykształcenie, a nawet charakter podejrzanego. Niewiarygodne było to, że potrafił opisać chód, a nawet to, jak przestępca się ubiera. Poddany wielu eksperymentom naukowym zawsze udowadniał niedowiarkom, że nie jest hochsztaplerem.
   W głowie Jakuba rysował się plan. Sprawa, która do tej pory tkwiła w martwym punkcie, mogła ruszyć z miejsca, gdyby choć w niewielkim stopniu potrafił posłużyć się metodą Schermanna. Wpierw musiał jednak udać się na Smoczą i wycyganić ów cholerny zeszyt, w którym krawiec odnotowywał wizyty swoich klientów. W tym przedsięwzięciu obiecał mu dopomóc Mosze Halewi.
   Nie spał. Leżał przy Annie z zamkniętymi oczami, zastanawiając się nad pewnym rozwiązaniem. Wkrótce przyszło olśnienie i wiedział już, jak należało „to” zrobić. Pomyślał, że nie było to aż tak trudne, jeśli Lille był (a był) pijany. Wystarczyło związać z tyłu ręce krawca, powiesić go, a potem rozwiązać linkę i schować do kieszeni. Banalnie proste. A przecież był jeszcze inny sposób, przy założeniu, że stary ze strachu sam wlazłby na stołek i nałożył pętlę na szyję. Do tego byłoby nieodzowne ostre narzędzie. Najlepiej nóż albo brzytwa, choć wielkie nożyce krawieckie, które widział w pracowni, bez wątpienia też mogły się przydać. Może właśnie taki scenariusz wymyślił i zrealizował reżyser ostatnich minut życia Szczęściarza, zastanawiał się Stern. Ślady? Jakie tam znowu ślady! Najwyżej otarcia na przegubach i kilka siniaków, które pijak mógł sobie sam zafundować. Nie dawała mu tylko spokoju fotografia Lei, leżąca pod stopami wisielca. Skąd się tam wzięła? I dlaczego leżała właśnie tam? Przypadek? Nie wierzył w przypadki. Więc co? A może ów ktoś (jeśli naprawdę istniał) wymyślił coś wyjątkowo perfidnego. Coś, co by go w pełni zadowalało, podczas gdy sama śmierć nie dawała takiej satysfakcji: kazał staremu zabrać na ostatnią drogę obraz przybranej córeczki.
   Zadowolony,że w końcu znalazł rozwiązanie, Jakub przytulił się do Anny i, słuchając monotonnego tykania zegara, zasnął głęboko.
